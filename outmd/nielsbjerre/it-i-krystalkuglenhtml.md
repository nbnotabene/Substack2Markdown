# IT i krystalkuglen

**Jun 08, 2006**

Hvordan vil din virksomhed bruge IT i fremtiden?

Det har i snart mange år været klart, at Internet-teknologien er i færd med at udkonkurrere eller "overtage" stort set alle andre basale kommunikations-teknologier, fra lokalnet til telefon og fjern­syn.

Set fra brugeren eller virksomhedens side er det dog ret underordnet om telefonsamtalen går via Inter­net. Det er "kun" et spørgsmål om kvalitet og pris. Men udbredelsen af Internet har - og vil få - store konsekvenser for virksomhedernes anvendelse af IT:

## PC'ens tid er forbi

Men bare rolig - du skal nok få lov til at beholde din PC (indtil videre)!

PC'en har siden 1985 været det centrale omdrejningspunkt for IT-udviklingen, med opbygningen af PC-lokalnet og PC'en som omdrejningspunkt i en "client-server" arkitektur. Bemærk at PC-kulturen erstattede den gamle "mainframe" kultur, fordi brugerne listede PC og arbejdsstationer ind i virk­som­hederne - ofte på trods af IT-chefernes ringeagt eller indædte modstand.

I dag er det web-baserede systemer der erstatter clent-server systemer. Og det kommer til at gå stærkt - med eller uden IT-afdelingens accept! Det vil ske fordi:

  * web-baserede applikationer er "universelt" tilgængelige.

  * web-baserede applikationer er lettere og billigere at vedligeholde.

  * pda'er og mobiltelefoner kan være klienter til web-applikationer - ikke til traditionelle client-server applikationer.

  * medarbejderne bruger web-baserede applikationer i deres fritid og vil derfor kræve til­sva­rende funktionalitet i deres virksomheds-applikationer.




Derfor er PC'ens tid forbi, i den forstand at PC'en ikke mere spiller nogen væsentlig rolle for IT-udviklingen. PC'en vil stadig være arbejdsstation for specialiserede applikationer, og PC'erne vil vedblive med at være meget synlige, men de er i mange tilfælde overflødige som andet end "tynde klienter" og Internet browsere.

Hvis du er i tvivl om at web bliver fremtidens IT-platform bør du prøve Google Mail. Det overgår brugeroplevelsen i langt de fleste PC-applikationer. (Du kan evt. kontakte undertegnede hvis du vil afprøve Google Mail.)

## Web som platform

Der har i de seneste år været en del snak om " **Web 2.0** ". Det er et udtryk for at Web er under forandring. Fra et web af sites og dokumenter til et web af data og indhold. Information bliver delt op i "mikro-indhold" der kan genbruges forskellige steder og i mange forskellige sammenhænge. Virk­somheder og brugere efterspørger nye værktøjer til af producere, vedligeholde, sammensætte og "remixe" mikroindhold.

Den mest kendte og udbredte eksempel på denne teknologi er de forskellige nyhedslæsere, der auto­matisk kan hente nyheder og artikler fra et utal af nyheds-producenter, "blogs" osv. over hele ver­den. Et andet eksempel er Google's anvendelse af målrettet annoncering i søgeresultater og på en lang række sites over hele verden. Et tredje eksempel er elektroniske fakturaer, der automatisk ind­går i modtagerens økonomisystem.

Hvordan har det betydning for din virksomhed? Vi kan tage nogle **konkrete bud** på hvordan bornholmske virksomheder kan udnytte den nye teknologi:

  * Hotel Siemsens Gård i Svaneke præsenterer sig selv på mange sprog på sin virksomheds­portal. Udvalgte dele af dette indhold indgår automatisk som integrerede dele på mange forskellige portaler: F.eks. [svaneke.net](http://svaneke.net/), [bornholm.info](http://bornholm.info/) og en lang række danske og interna­tio­nale portaler med turist-information. Siemsens har også et booking-system, der gør det muligt at finde information og reservere overnatninger fra andre booking-systemer hos tur-arrangører i hele verden. På hotellets Intranet - til hotellets kunder - hentes information fra en lang række eksterne kilder - f.eks. fra lægehuset og lokale nyhedsleverandører.

  * BornholmsTrafikken har gjort deres database og booking-system tilgængeligt for hundre­de­vis af rejsearrangører. Det betyder at kunder kan booke rejse og overnatninger - direkte fra alle disse arrangørers hjemmesider. Kunderne oplever en bedre service og turist­branchen får langt bedre udnyttelse af overnatnings-kapaciteten.

  * Kunstnere og kunsthåndværkere har hver især deres egen portal med præsentation og salg af egne produkter. Men de samme produkter præsenteres og sælges desuden fra mange andre virtuelle gallerier over hele verdenen, der har direkte adgang til database og salgssystemer hos kunstnerne.

  * Jensen A/S, der sælge store vaskemaskine-løsninger, har et system så enhver maskine der forlader fabrikken har sin egen "hjemmeside", med video-vejledninger, dokumentation, driftsstatistik, support-historie osv. Vaskemaskinen opdaterer selv mange af de data, der vises på hjemmesiden.

  * Xcompetence tilbyder en bred vifte af online kurser på sin web-portal. Nogle kurser er selv-udviklede mens andre hentes fra andre udbydere. Xcompetence sælger også tynde klienter i hele skandinavien - primært via samarbejdspartnere og deres portaler. Partnerne har direkte adgang til Xcompetence's database.  


  * For de fleste virksomheder gælder at ordrer, ordrebekræftigelser, fakturaer m.v. sendes mellem virksomhederne via web - og ofte indgår automatisk i virksomhedernes planlægnings- og økonomi-system.




## Åben ...

Det er yderst irriterende hvis man besøger en web-portal og finder ud af at den er utilgængelig fordi man har den forkerte browser. Det ville svare til at visse TV-programmer kun var tilgængelige for seere med TV-apparater fra bestemte producenter.

Web har fra starten været kendetegnet af **åbne standarder**. Det var en en helt afgørende grundtanke for opfinderne af web, at man kunne kommunikere via web - uden at eje en maskine eller et pro­gram fra en bestemt leverandør. Web, åbne standarder og **åbne programmer** ("open source") hæn­ger sammen på den måde, at hvis specifikationerne er åbne, er der altid nogen som vil udvikle et pro­gram og stille det til rådighed for samfundet. Ud over image- og reklame-effekten har de fordel af at samfundet som oftest bidrager med udvikling, test og forbedringer til programmet. Web har i denne sammenhæng være en drivkraft i for udbredelsen af åbne programmer, fordi udviklere over hele verden har kunnet samarbejde om programudvikling.

Der er mange som endnu ikke har forstået betydningen af åbne standarder. Bl.a. dem som på deres hjemmeside skriver "Designet for Internet Explorer version .." eller publicerer word-dokumenter, som i realiteten forudsætter en PC med Microsoft Windows og Microsoft Word (version ??).

På fremtidens Web skal mange forskellige programmer kunne samarbejde. Derfor er åbne standar­der en endnu mere afgørende forudsætning i fremtiden. Folketinget vil nu vedtage at det offentlige skal gå over til (eller tilstræbe?) åbne standarder. Det er en indlysende rigtig beslutning, der vil få betydning for alle virksomheder.

## Hvad nu?

Hvis ovenstående analyse af fremtidens IT er korrekt bør det have konsekvenser for de dagsaktuelle beslutninger:

  1. Virksomheden, der skal have nye eller opdaterede applikationer, bør undersøge om en web-applikation kan være en bedre og mere fremtidssikret løsning.

  2. Hvis der skal investeres i ny kapacitet bør man centralisere kapaciteten.

  3. Hvis der skal investeres i nye klienter bør man gå i retning af "tynde klienter". Der er ingen grund til at investere i store, dyre, larmende og strømslugende monstre, der på længere sigt blot skal bruges som browsere! Tynde klienter forenkler administration - herunder sikringen mod virus og børneporno m.v.

  4. Både edb-kapacitet og applikationer kan med fordel udliciteres til samarbejdspartnere på web.

  5. Det er oplagt at kræve åbne standarder og åbne programmer - i det omfang de er tilgæn­gelige.




For nogle virksomheder har IT-udviklingen så store konsekvenser, at de bør genoverveje deres forretningsstrategi, i lyset af de nye konkurrence-betingelser og -muligheder.

Det er svært at spå - især om fremtiden - som Piet Hein har påpeget. Derfor har analysen fokuseret på helt klare tendenser i nutiden. Det mest usikre er spørgsmålet om hvordan Bornholmske virksom­heder agerer og benytter den nye teknologi. Det er svært at komme i gang, og man får måske ikke så mange fordele af at være forrest på banen. Derfor har vi alle et ansvar for at være krævende kunder, der forlanger det bedste af vores lokale leverandører og samarbejdspartnere. Det er også logikken i at det offentlige f.eks. kræver at leverandører skal sende elektroniske fak­tu­raer. Sådanne krav er med til at fremskynde processen i retning af web 2.0., som er en kolossal fordel når mange individer, virksomheder og organisationer kan samarbejde om at udnytte mulighederne på web.

 _Rønne d. 8/6 2006  
Niels Bjerre  
[Xcompetence A/S](http://www.xcompetence.dk/)[  
](mailto:nbe@xcompetence.dk)_
