# Afskaf forsvarsforbeholdet - Nu!

**Mar 23, 2022**

Forsvarsforbeholdet er mest af alt symbolsk. Men i en situation med krig i Europa kan symboler være vigtige: Vi bør melde klart ud, at vi gerne vil tage et større ansvar for at forsvare os selv, i et samarbejde med vores Europæiske partnere. 

Vores vigtigste forsvars garanti er - og forbliver - NATO, og dermed USA. Men der er i høj grad behov for at EU påtager sig en en større rolle for forsvar og sikkerhed i vores hjørne af verden. 

Det er kun Putin (og Trump, Boris Johnson og måske Dansk Folkeparti?) - der har interesse i et splittet EU. USA - med Biden i spidsen - ser positivt på et styrket forsvarssamarbejde i EU. Blandt andet fordi USA på længere sigt flytter sit fokus mod Asien.

Efter Ruslands grove overfald på Ukraine, er sikkerhedssituationen i Europa radikalt ændret. Men det nytter ikke noget at hæve vores udgifter til forsvar til 2% af BNP - hvis vi gør det med hovedet under armen!

Forsvar og sikkerhed er andet og mere end soldater, fregatter og fly. **EU-samarbejdet kan bidrage til vores sikkerhed** på mange områder. F.eks.

  1. Energiforsyningssikkerhed 

  2. Forsyningssikkerhed på andre områder (vacciner, strategiske råvarer m.v.)

  3. Koordination af forsvarsindkøb og -produktion

  4. Cybersikkerhed og -forsvar

  5. At styrke og forsvare vores demokratiske værdier

  6. Samarbejde med Sverige og Finland (der ikke er i Nato) om forsvar




Fortalere for forbeholdet bruger udtrykket "EU hær" som et skræmmebillede. Jeg ser ikke noget skræmmende i at vi på længere sigt kunne deltage frivilligt i en sikkerheds-opgave, som er defineret, betalt og styret via en fælles EU-kommando. 

Derfor skal vi fjerne forsvarsforbeholdet - Nu! Og gå ind i en positivt og kreativt samarbejde med vores Europæiske partnere, som deler vores demokratiske værdier. Ukraine viser os at disse værdier må og skal forsvares - med alle kræfter.
