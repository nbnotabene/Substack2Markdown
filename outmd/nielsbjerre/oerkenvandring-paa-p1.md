# Ørkenvandring på P1

## Nedskæring og nedprioritering af P1's nyheds og aktualitets-programmer.

**Aug 02, 2022**

Man kan godt forstå at DR-P1 i ferietiden er præget af vikardækning. Men DR opfører sig efterhånden som om der i ferietiden ikke er nyheder - eller i hvert fald ikke et behov for en normal grundig nyhedsdækning.

"Verden ifølge Gram" er efterhånden det eneste dybtgående aktualitetsprogram, så når Steffen Gram går på ferie er der - genudsendelser i månedsvis.

"P1 morgen" og "Orientering" bliver generelt set tyndere og tyndere, med repetitioner og gentagelser af hele indslag. Det bliver naturligvis endnu værre i ferietiden hvor man også går fra 2 værter til 1, og tilsyneladende også skærer ned på research.

Orientering d. 1. august var dog et hidtil lavmål. 2 timers ørkenvandring bestående ca. af: 

  1. 3 lange interviews (mikrofonholder) med lederne for 3 ungdomsafdelinger i 3 partier om et kommende folketingsvalg - som nok kommer om 1-2 måneder?

  2. Uendelig mange gentagelser af nyheden om det første fragtskib der er sejlet fra Ukraine mod Istanbul. Perspektivering af denne nyhed - herunder genudsendelse af et uge-gammelt interview om problemet med forsikring af disse transporter, samt gentagelser af interviews med journalist fra Kristelig Dagblad.




Ansvaret for miseren er primært politikerne der skærer ned på DR, samt DR's ledelse, der prioriterer mad- og reality-programmer på TV - fremfor P1 aktualitets-programmer.
