# Landbrugslobby

## Er Bornholms Tidende stadig en del af landbrugets effektive lobbyvirksomhed?

**May 24, 2025**

I mindst 20 år har vi vidst at der var store problemer i landbruget - med gylle, pesticider i grundvandet, kvælstofudledning til vandmiljøet, biodiversitet og hvad ved jeg? Og i hele den periode har landbruget fået store subsidier fra EU og stort set undgået regulering og betaling for egen forurening.

Som følge af en effektiv lobbyvirksomhed har landbruget fået alle mulige "frivillige" ordninger og aftaler - som alle har fejlet fælt. Jeg kan citere nogle tilfældige overskrifter fra DR.dk i 2019-2020:

  *  _Ny rapport: Reduktionen af kvælstof i landbruget går for langsomt - målene kan ikke nås_

  *  _Ida Auken om landbrugspakken: Var ved at falde ned af stolen, da jeg så tallet (Siden 2015 har landbruget reduceret sin kvælstofudledning med 12 ton. Målet var 1.451 ton.)_

  *  _Landbruget har svigtet grønne løfter fra landbrugspakke_




Den sidste ambitiøse, men stadig "frivillige" aftale, er "den grønne trepart": Med et tilskud på 43 mia skattekroner, skal der udtages 390.000 hektar landbrug, som skal omlægges til skov og natur. Det svarer til mere end 15 procent af den danske landbrugsjord.

Landbruget har været med til at indgå aftalen, men der er tilsyneladende stærke kræfter inden for landbruget, som ønsker at det skal gå ligesom med de gamle landbrugspakker. Dvs. ingen eller kun ubetydelige, symbolske resultater.

Flere iagttagere har peget på, at "minivådområder" kunne være et vigtigt redskab, hvis man ønsker at udhule hensigterne i den grønne trepart.

  1. For det første kan man spørge: Hvorfor har vi stadig vådområder som udnyttes til landbrug, selv om det har været forsøgt standset i årtier?

  2. Minivådområder tilgodeser ikke de overordnede mål i treparten - bl.a. biodiversitet

  3. Hvis landmænd får tilskud til at udtage "minivådområder" er der færre midler til at skabe sammenhængende naturområder

  4. Kommunerne skal betale for jord og omlægning endnu en gang, hvis den senere udtages.




Bornholms Tidende har skrevet en del artikler om kommunens passivitet og ventetider i sager om minivådområder, men jeg har ikke set en eneste artikel, der blot refererer de kritiske synspunkter om minivådområder. F.eks. DR's artikel: [Professor i havmiljø anklager landbruget for at sabotere trepartsaftalen](https://www.dr.dk/nyheder/indland/professor-i-havmiljoe-anklager-landbruget-sabotere-trepartsaftalen)

Så spørgsmålet er: Er Bornholms Tidende stadig en del af landbrugets effektive lobbyvirksomhed? Eller kan det tænkes, at man begynder at stille nogle få kritiske spørgsmål til landbruget? 
